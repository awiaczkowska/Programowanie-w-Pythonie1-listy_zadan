Czytając rozdział “Elementarna taktyka” początkujący szachista zapoznał 
się ze względną wartością różnych bierek oraz uzyskał pewien pogląd na 
możliwości ich wzajemnej współpracy. Niemniej, podstawowa zasada 
strategii szachowej – odpowiednie wykorzystywanie specyficznych dla 
danej bierki właściwości w celu umożliwienia jej maksymalnie 
efektywnego działania, pozostaje dla niego wciąż sekretem.

Na początku partii skoczki są jedynymi figurami, które mogą poruszać 
się swobodnie, tak więc inne figury nie przedstawiają siły bojowej, 
dopóki piony nie otworzą dla nich dróg wyjścia. Pierwszą rzeczą, o 
której należy pamiętać jest zasada nakazująca wykonywać w otwarciu 
tylko takie ruchy pionami, które otwierają drogę własnym figurom, bądź 
blokują drogę figurom przeciwnika. Powody ku temu są następujące:

W każdej walce przewagę zyskuje ten gracz, który posiada więcej figur 
zdolnych do działania na polu bitwy. Kiedy analizujemy typowe pozycje 
omawiane w poprzednim rozdziale, uderza fakt zdecydowanej lokalnej 
przewagi materialnej strony wygrywającej. W pewnych przypadkach może 
ona dokonać poświęcenia dużej ilości materiału i mimo wszystko posiadać 
jeszcze na tyle dużą przewagę (lokalnie), aby przeprowadzić finalny 
atak na króla nieprzyjaciela. To samo odnosi się do kombinacji, których 
cele są często skromniejsze niż mat; gracz dysponujący większą liczbą 
bierek mogących brać udział w potyczce, wyjdzie z niej zwycięsko; gracz 
atakujący mniejszą liczbą bierek niż posiada do obrony strona 
przeciwna, nie powinien mieć nadziei na sukces.

Ważnym czynnikiem jest więc takie rozmieszczenie sił, aby były w 
gotowości do skoncentrowania się w tej części szachownicy, gdzie będą 
akurat najbardziej potrzebne.

Co więcej, istotne jest umieszczenie tych sił na stosownych pozycjach w 
najkrótszym możliwym czasie –- to znaczy przy użyciu najmniejszej 
możliwej liczby posunięć –- jako, że marnotrawienie posunięć na ruchy 
nie mające związku z planowaną koncentracją wojsk da przeciwnikowi 
możliwość zgromadzenia przeważających sił w odpowiednim miejscu 
szachownicy i przeprowadzenia kontrataku z dużą szansą powodzenia, 
zanim nadejdą nasze posiłki.

Mając te cele na uwadze, łatwo można zrozumieć, że nie bez znaczenia 
jest rodzaj ruchów wykonywanych pionami w otwarciu. Sam fakt 
umożliwienia figurze wyjścia to jeszcze za mało. W miarę możliwości 
należy poszukiwać takich posunięć pionami, które otwierają drogę 
wyjścia od razu dla więcej niż jednej figury, ponieważ dają one 
przewagą w rozwoju (chyba, że przeciwnik wykonuje równie dobre 
posunięcia).